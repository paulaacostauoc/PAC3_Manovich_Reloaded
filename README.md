# PAC3_Manovich_Reloaded

## PAC3: Visionant el futur amb les ulleres de Manovich: redescobrint la hibridació 


Autor: Paula Acosta


Data: 12/12/2021

<img width="461" alt="hibridació-introducció" src="https://user-images.githubusercontent.com/96004226/145729510-decb995a-cd6f-419d-aa52-9aebb1e33ddd.png">


## Plantejament

La nostra societat està envoltada per multitud de mitjans anomenats híbrids, que són els que coneixem com la combinació de mitjans de diferents tipus. Els podem trobar des de les aplicacions web, el disseny interactiu, els mitjans locatius i en molts més àmbits de la nostra cultura digital. En aquesta ocasió ens centrarem a observar dos exemples de noves experiències del món tecnològic audiovisual, que han ajudat a crear noves formes de representar el nostre món excepcionalment respecte del procés evolutiu normal de molts altres mitjans que ens envolten, trencant així amb els diversos formats i tradicions habituals.


## Re-descobrint la hibridació: Cas 1

Com a primer exemple ens trobem amb el vídeo mapping, una tècnica complexa de l'àmbit de disseny audiovisual que a priori no sembla gaire coneguda. Probablement, algun cop haurem tingut l'oportunitat de gaudir-la passejant per alguna ciutat o visitant una exposició. Aquest tipus d'art consisteix a adaptar contingut visual a la morfologia de la superfície volumètrica sobre la qual es projecta, un mètode bastant meticulós on el seu èxit depèn de la màxima adaptabilitat amb què es pugui realitzar. Acostumem a trobar-nos aquest tipus d'espectacles en esdeveniments commemoratius de fets històrics, multitudinaris o com a part d'una gran campanya publicitària.

Segurament us preguntareu on va donar inici una especialitat tan sorprenent com aquesta i la veritat és que si bé és una tècnica que comencem a conèixer a finals del segle XX, els seus orígens es remunten a la dinastia Han. En aquesta època ja eren tendència les molt conegudes avui en dia, ombres xineses, les quals utilitzaven com a element bàsic la llum. La intenció d'aquestes no era precisament la d'adaptar-se a superfícies reals i deformar-les per tal de crear un efecte audiovisual, però es tracta de l'antecedent més primitiu que ens trobem del que en l'actualitat coneixem com a vídeo mapping.

El següent pas que observem en la seva història va ser l'invent de la "llanterna màgica" de Christiaan Huygens i Athanasius Kircher, un primitiu projector de seqüència d'imatge creat a partir de la projecció de llum i altres recursos òptics. Va ser portat a la "gran pantalla" a mitjans. XVII fent-se molt popular temps després a les fires. Més tard, cap a finals de segle XVIII, es va inventar la fantasmagoria, un projector molt més sofisticat compost per diverses "llanternes màgiques" mòbils, barrejades amb projectors frontals, retro projeccions i projeccions sofisticades sobre elements sòlids, que van resultar exitoses per al teatre de terror. És aquí on es comencen a adaptar les projeccions sobre arquitectures complexes per tal d'afegir realisme i profunditat a les il·lusions òptiques.

<img width="908" alt="E G  Robertson, sessió a París en 1797" src="https://user-images.githubusercontent.com/96004226/145729574-4aa7aadc-aa6d-46d1-9b96-a293563a9e92.png">

Després de dos segles d'avenços en òptica, geometria projectiva, softwares de disseny i tecnologies d'imatge i so, va ser finalment als E.E.U.U. durant els anys setanta on el vídeo mapping va ser definit com una nova consciència que utilitza la tecnologia dels entorns multimèdia per mitjà de pantalles múltiples, realitat virtual i performances. Fent d'aquest el punt de partida de la tècnica per començar a expandir-se cap a altres camps i projectes.

La tècnica del vídeo mapping com a hibridació de medis sonors, visuals i arquitectònics en museus, gratacels, catedrals, etc. ha guanyat popularitat aquestes últimes dècades i es troben pocs edificis emblemàtics que no hagin sigut objecte d'aquestes representacions artístiques. Personalment, trobo que encara no és prou valorat aquest medi on els detalls són essencials i requereixen màxima precisió per tal de mantenir la il·lusió de tridimensionalitat en marxa, creant espectacles que estimulen el simbolisme dels monuments d'una ciutat, que fan tornar a la vida espais enderrocats o substituïts, o que proposen noves formes de comunicació amb l'espectador, a força d'afegir-hi missatges i interactivitat.

https://www.youtube.com/watch?v=o5ZvCv7yUKk

## Re-descobrint la hibridació: Cas 2

A continuació observarem un altre exemple en la història de la mediatització audiovisual, submergint-nos al món de les plataformes digitals, enfocant-nos en el seu líder, Netflix. Ens trobem davant de l'absoluta representació d'un mix entre pàgina web i cinematografia. Sent tot un fenomen social i cultural de gran rellevància globalitzat encara més en temps de COVID-19.

<img width="615" alt="logonetflix-20002014" src="https://user-images.githubusercontent.com/96004226/145729617-a3be138f-5b74-4f60-8ccc-2ae21cd690eb.png">

A mitjans dels anys noranta ja estava tot preparat per donar pas a la seva existència amb dispositius capaços de reproduir contingut multimèdia, connexió a internet, xarxes d'emissió i emmagatzematge de contingut i portals virtuals. L'empresa és mundialment coneguda pel seu servei d'streaming durant els darrers anys, però en la seva història, que ve de més enrere, ha ofert una varietat més àmplia de serveis relatius al món de l'entreteniment. Netflix va néixer l'any 1997 com una espècie de videoclub virtual on els clients rebien les pel·lícules llogades via correu postal posant-se en competència amb altres grans creacions de l'època com el sistema de reproducció RealPlayer (1997).
Si bé en els seus començaments funcionava com a distribuïdora de continguts, amb el pas del temps, es va convertir en productora proposant nous vincles entre llenguatges i dispositius. El cinema ja no era la pantalla en sala i les sèries no pertanyien a la pantalla de televisió. L'ordinador tampoc ja no és referent de programari de textos o d'edició de continguts diversos. La plataforma es va erigir, llavors, cavalcant entre la televisió, el cinema, el vídeo i la web, desdibuixant, en aquesta mateixa operació, als tradicionals formats.

Durant la dècada següent van transformar-se progressivament en el servei de reproducció en línia que es coneix avui en dia fins a arribar al terme actual "guerres d'streaming" per encunyar l'era present de competència entre serveis streaming de vídeo.

<img width="727" alt="guerresstreaming" src="https://user-images.githubusercontent.com/96004226/145729657-1ce19503-da5d-499c-b0ac-1abe762bf5fb.png">

La faceta que fa d'aquesta pàgina web i d'altres un exemple d'hibridació resulta dels elements de software dels serveis d'streaming amb l'adaptació dels hegemònics mitjans audiovisuals analògics a les lleis de l'univers digital. No es tracta tant d'analitzar la importància en els continguts, sinó en els mecanismes que ofereix a l'hora d'ordenar i fer circular textos audiovisuals, i sobretot en esbrinar de quina forma la mediatització de les sèries en aquestes noves regles afecta dins i fora de les plataformes. En analogia a marcs teòrics del segle XX, en lingüística, on s'ha cercat extensivament fins a quin punt l'estructura d'una llengua afecta sociològica i antropològicament als seus parlants, tota l'estructura planificada, el codi, algorismes i xarxa té conseqüències en els hàbits de l'espectador. Posant-me de testimoni a mi mateixa, he pogut comprovar com ha canviat la meva interacció i percepció dels mitjans audiovisuals des que era petita. Una evolució progressiva que ha fet palesa durant la petita pausa de la realitat que han suposat els períodes de confinament, per a alguns aspectes del nostre dia a dia, reglades per companyies nascudes de la indústria audiovisual que, encara havent servit per altres usos en el passat com el cas de Netflix que tractem, han dissenyat i modelat una nova estructura de relacions a partir dels antics mitjans audiovisuals.


### Referències i Bibliografia

* Manovich, Lev. (2013). **El Software pren el comandament**. Barcelona: Editorial UOC. 

* ALVARENGA DE PEDRO, Hernán. **Hibridaciones en tiempos de convergencia digital**. HAdP [Hernán] Alvarenga de Pedro. Imágenes mutantes. Desconegut: Editorial Teseo, 2020. ISBN 9789878657370.

**Vídeo mapping**

* **Video mapping** [en línia] [consulta: 1 de Desembre de 2021]. Disponible a: https://es.wikipedia.org/wiki/Video_mapping

* Desconegut. **¿Qué es el maping?** [en línia]. Prodisa Comunicacion, Desconegut  [consulta: 1 de Desembre de 2021]. Disponible a: https://prodisacomunicacion.com/es/noticias/que_es_el_mapping/

* **SYDNEY OPERA HOUSE**. Sydney Opera House: Lighting the Sails 2012 by URBANSCREEN [vídeo en línia]. 2012 [consulta: 1 de Desembre de 2021]. Disponible a: https://www.youtube.com/watch?v=o5ZvCv7yUKk

**Netflix** 

* **Streaming** [en línia] [consulta: 1 de Desembre de 2021]. Disponible a: https://es.wikipedia.org/wiki/Streaming

* **Netflix** [en línia] [consulta: 1 de Desembre de 2021]. Disponible a: https://es.wikipedia.org/wiki/Netflix

* **FOUNDATION FOR ECONOMIC EDUCATION**. A Definitive History of Streaming Media from Netflix to Disney+  [vídeo en línia]. 2019 [consulta: 1 de Desembre de 2021]. Disponible a: https://www.youtube.com/watch?v=yfjBUeF1avk
----

Llicència: Material Creative Commons desenvolupat sota llicència Creative Commons Zero v1.0 Universal. Imatges CC BY [Pixabay](https://pixabay.com)
